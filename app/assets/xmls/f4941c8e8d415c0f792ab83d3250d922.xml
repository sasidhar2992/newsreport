<?xml version="1.0" encoding="UTF-8"?>
<document>
<type>mainstream</type>
<forum>http://jurnalul.ro/</forum>
<forum_title>Jurnalul National</forum_title>
<discussion_title>Fundaşul cu eleganţă de balerin e un păgubos</discussion_title>
<language>romanian</language>
<gmt_offset></gmt_offset>
<topic_url>http://jurnalul.ro/editorial/fundasul-cu-eleganta-de-balerin-e-un-pagubos-721676.html</topic_url>
<topic_text>
M-am minunat cum un fundaş poate stăpâni atacanţii dezlănţuiţi cu atâta eleganţă, cu mişcări graţioase de balerin. Şi asta în condiţiile în care majoritatea stoperilor din lume sunt atât de duri, încât se spune că pe unde calcă ei nu mai creşte iarba. M-am minunat câtă modestie, câtă cumsecădenie pot să existe într-un fotbalist uriaş ca Belodedici. Nu sunt mulţi care să fi câştigat de două ori Cupa Campionilor Europei ca el, o dată cu Steaua Bucureşti, a doua oară cu Steaua Roşie Belgrad. Dar m-am minunat şi cum acest bărbat fin poate fi atât de păgubos. În aceste zile, Belodedici trebuie să se judece cu nişte vecini care l-au pârât că a construit un bloc pe bătrâna stradă Mântuleasa cu mai mult de un etaj ca în autorizaţie, care-i deranjează. Belodedici n-a fost topit după bani, generozitatea cu care dădea pasele s-a extins şi la largheţea cu care renunţa la bunurile lui în favoarea celorlalţi. I-a cedat nevestei vila din Valencia ridicată din venitul lui de mare fotbalist la renumita echipă spaniolă, a lăsat vila cu grădină pe malul Mediteranei soţiei Sandra, la divorţ, a revenit în ţară sărăcit. A iubit-o mult Belo pe Sandra, a considerat-o o floricică pe care nu trebuie s-o necăjeşti, nu i-a ieşit din cuvânt nici în privinţa superstiţiilor în care el nu credea, îşi aranja invers tacâmurile la masă cum credea ea că e ademenit norocul. Nu l-a lăsat nevasta să revină în ţară, culmea, fiind fiica unui grangur comunist, ministrul ceauşist George Macovescu. A fost o vreme când Belodedici a ezitat să se întoarcă în naţionala României de teamă că va fi huiduit că fugise în Iugoslavia. La primul meci, când a reapărut în formaţia tricoloră, tribunele bucureştene l-au primit pe Belodedici cu urale. Belodedici a fost descoperit ca un mare talent când învârtea mingea în comuna lui de pe malul Dunării şi trimis la o echipă din Moldova Nouă. Zile acestea, Belo s-a reîntors pe meleagurile Dunării să observe dacă nu cumva vreun alt copil talentat poate fi preluat la loturile de juniori ale României.
</topic_text>
<spam_score>0.23</spam_score>
<post_num>1</post_num>
<post_id>post-1</post_id>
<post_url>http://jurnalul.ro/editorial/fundasul-cu-eleganta-de-balerin-e-un-pagubos-721676.html</post_url>
<post_date>20160822</post_date>
<post_time>0736</post_time>
<username>Florin Condurateanu</username>
<post>
M-am minunat cum un fundaş poate stăpâni atacanţii dezlănţuiţi cu atâta eleganţă, cu mişcări graţioase de balerin. Şi asta în condiţiile în care majoritatea stoperilor din lume sunt atât de duri, încât se spune că pe unde calcă ei nu mai creşte iarba. M-am minunat câtă modestie, câtă cumsecădenie pot să existe într-un fotbalist uriaş ca Belodedici. Nu sunt mulţi care să fi câştigat de două ori Cupa Campionilor Europei ca el, o dată cu Steaua Bucureşti, a doua oară cu Steaua Roşie Belgrad. Dar m-am minunat şi cum acest bărbat fin poate fi atât de păgubos. În aceste zile, Belodedici trebuie să se judece cu nişte vecini care l-au pârât că a construit un bloc pe bătrâna stradă Mântuleasa cu mai mult de un etaj ca în autorizaţie, care-i deranjează. Belodedici n-a fost topit după bani, generozitatea cu care dădea pasele s-a extins şi la largheţea cu care renunţa la bunurile lui în favoarea celorlalţi. I-a cedat nevestei vila din Valencia ridicată din venitul lui de mare fotbalist la renumita echipă spaniolă, a lăsat vila cu grădină pe malul Mediteranei soţiei Sandra, la divorţ, a revenit în ţară sărăcit. A iubit-o mult Belo pe Sandra, a considerat-o o floricică pe care nu trebuie s-o necăjeşti, nu i-a ieşit din cuvânt nici în privinţa superstiţiilor în care el nu credea, îşi aranja invers tacâmurile la masă cum credea ea că e ademenit norocul. Nu l-a lăsat nevasta să revină în ţară, culmea, fiind fiica unui grangur comunist, ministrul ceauşist George Macovescu. A fost o vreme când Belodedici a ezitat să se întoarcă în naţionala României de teamă că va fi huiduit că fugise în Iugoslavia. La primul meci, când a reapărut în formaţia tricoloră, tribunele bucureştene l-au primit pe Belodedici cu urale. Belodedici a fost descoperit ca un mare talent când învârtea mingea în comuna lui de pe malul Dunării şi trimis la o echipă din Moldova Nouă. Zile acestea, Belo s-a reîntors pe meleagurile Dunării să observe dacă nu cumva vreun alt copil talentat poate fi preluat la loturile de juniori ale României.
</post>
<signature>

</signature>
<external_links>

</external_links>
<country>RO</country>
<main_image>http://jurnalul.ro/thumbs/big/2016/08/22/fundasul-cu-eleganta-de-balerin-e-un-pagubos-18546847.jpg</main_image>
</document>
