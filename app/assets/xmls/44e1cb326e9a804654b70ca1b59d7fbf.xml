<?xml version="1.0" encoding="UTF-8"?>
<document>
<type>mainstream</type>
<forum></forum>
<forum_title></forum_title>
<discussion_title>Virtuaalisella vaatturilla avatar sovittaa, laser leikkaa ja robotti ompelee | Tiede | HS</discussion_title>
<language>finnish</language>
<gmt_offset></gmt_offset>
<topic_url>http://www.hs.fi/tiede/a1465271638003</topic_url>
<topic_text>
Tämä aihe on kiinnostava, haluaisin lisää tällaisia uutisia! Kiitos mielipiteestäsi! Virtuaalisella vaatturilla avatar sovittaa, laser leikkaa ja robotti ompelee Tekstiilihävikki katoaa, kun vaatteet aletaan taas valmistaa mittatilaustyönä. Kalevi Rantanen 
Vaatteiden ostaminen verkossa kuulostaa helpolta, sen kun valitset ja maksat. Mutta entäs jos postissa saapunut vaate ei istu vaan tuntuu suorastaan epämukavalta. 
Seuraa palauttamisen vaiva ja harmi – ja sitä paitsi toinen tilauskierros. 
Jospa hankit vaatteita lähitulevaisuudessa näin: Menet vaatekauppaan. Tai menet virtuaaliseen kauppaan. Kotisohvalta, älypuhelimella tai tabletilla. 
Skanneri ottaa mittasi tai annat itse pari strategista mittaa. Älykäs järjestelmä päättelee, minkä kokoinen ja muotoinen olet. 
Näytölle ilmestyy itsesi näköinen, kolmiulotteinen avatar eli keinosinä. Voit katsella sitä eri suunnista. 
Sovittelet vaatteita sen päälle. Tai suunnittelet kokonaan oman vaatteen. Kun olet tyytyväinen tulokseen, painat nappia. 
Tilaus menee verkon kautta tuotantolinjalle, joka voi olla lähellä tai kaukana. Robotit valmistavat vaatteen. Se toimitetaan kauppaan tai kotiisi. 
Huomisen vaatetuspalvelua on rakennettu juuri valmistuneessa kansainvälisessä tutkimuksessa, jossa on mukana suomalaisia. Hankkeen nimi on kangaspakasta kassiin – From Roll to Bag. 
Siihen on osallistunut yhdeksän korkeakoulua ja yritystä viidestä maasta. Kaikkea on ohjannut Tampereen teknillinen yliopisto TTY. 
”On yhdistelty asioita, ei niinkään tehty perustutkimusta”, TTY:n professori Heikki Mattila kuvailee. Kaupan ja tuotannon eri vaiheita on kehitetty ja tutkittu jo kymmeniä vuosia. TTY on liittänyt palikoita toisiinsa. 
Geneven yliopiston MiraLabin perustajat Nadia Magnenat-Thalmann ja Daniel Thalmann ovat kehittäneet ”virtuaalisia ihmisiä” kolmekymmentä vuotta. Sveitsiläiset ovat rakentaneet järjestelmän, jossa erityinen simulaattori muuttaa kaksiulotteiset piirrokset kolmiulotteiseksi animaatioksi. 
Vaatetushankkeen animaatio näyttää jo erehdyttävästi muotinäytökseltä. Piirrettyjä hahmoja on ensi silmäyksellä vaikea erottaa elävistä malleista. 
Mitoitusta varten ostaja lataa sovelluksen. Miesten pitää kertoa pituus, paino, ikä ja kauluksen numero. Naisilta kysytään vielä rintaliivien kuppikoko, käden pituus ja vyötärönmitta. 
Jotta palvelu pelaisi, on ohjattava koko vaatteen tekemisen ketjua suunnittelusta tuotantoon ja tuotteen toimitukseen. 
Myös vaatteiden tuotantoa on ajateltu uudelleen. Tutkimushankkeen tuotantolinja on rakennettu Ruotsissa, Boråsin yliopistossa. 
”Siellä on koneita”, professori Mattila perustelee. 
”Osittain kyllä myös Suomessa, koska täällä on saatavilla painotekniikkaa.” Sitä on kehittänyt Tampereen lähellä toimiva Printscorpio, joka tunnetaan lipputehtaana ja tekstiilipainona. 
Koelaitoksessa vaatteen kuosi painetaan kankaalle digitaalisesti. Vaatteen kappaleet leikataan laserilla ja ommellaan vaatteeksi. Sitten valmis vaate toimitetaan asiakkaalle. 
Laajan toimitus- ja yhteistyöverkoston ansiosta suunnittelijat voivat keskittyä omaan työhönsä. Heidän ei tarvitse käynnistää valmistusta. Kynnys ottaa käyttöön uutta tekniikkaa alenee. 
Kuluttajavetoinen valmistus tulee ainakin alussa massatuotannon rinnalle. Hinta on korkeampi kuin massatuotteilla, mutta alhaisempi kuin nykyisillä mittatilausvaatteilla. 
Tutkijat arvelevat, että mahdollisuus räätälöidä vaatteet omien mittojen ja maun mukaan on monille riittävä peruste maksaa vähän lisää. 
Tulevaisuudessa lisäarvoa tulee myös entistä kehittyneemmästä vaatesuunnittelusta. 
Vaatturi Rickard Lindqvist Boråsin yliopistosta on kehittänyt väitöskirjatutkimuksessaan uuden mittajärjestelmän vaatteiden suunnitteluun. 
Hän kutsuu sitä kineettiseksi, koska mitoituksessa on huomioitu myös ihmisen liikkeet. Tähän mennessä suunnittelijat ovat käyttäneet mallina liikkumatonta mannekiinia. 
Kineettisessä mitoituksessa leikkauslinjat muuttuvat. Digitaalisessa valmistuksessa muutokset on helppo tehdä. 
Kokeiluja tehdään muuallakin. Brittiläinen Unmade valmistaa vaatteita tilauksesta, ilman varastoa ja hävikkiä. Yhtiössä työskentelee vaatesuunnittelijoiden lisäksi fyysikoita ja tietotekniikka-asiantuntijoita. 
He ovat tehneet kutomakoneesta 3D-tulostimen. Käyttäjä painaa nappia ja kone kutoo halutun vaatteen. 
Puhutaan epävalmistuksesta (unmaking), mikä tarkoittaa tarpeettoman tuotannon lopettamista. 
Yksi Unmaden perustajista on Royal College of Artista valmistunut suunnittelija Ben Alun-Jones . 
Hän sanoi Guardian-lehdessä viime vuonna, että kymmenesosa maailmassa valmistetuista vaatteista menee suoraan jätteeksi. Perinteisesti toimittaessa on vaikea ennustaa kysyntää. 
Kun siirrytään arvausvetoisesta tuotannosta kuluttajavetoiseen, hävikki vähenee. 
Tuotantoa on myös siirretty takaisin Eurooppaan. Liina Lautamäki selvitti Tampereen teknillisen yliopiston diplomityössä, miksi. 
Tärkeimmäksi syyksi paljastui tuotteiden laatu, mutta muitakin löytyi. Läpimenoaika eli aika tilauksesta tuotteen toimitukseen lyhenee. Varastot pienenevät. Kuljetuskustannukset vähenevät. Silloin myös ympäristökuormitus vähenee. 
Vaatevalmistuksen uudesta kuosista hyötyy muukin teollisuus. Samalla ajatuksella voi valmistaa myös sisustus- ja kodintekstiilejä, jalkineita ja elektroniikkaa, sanovat TTY:n tutkijat. Haluatko lukea koko artikkelin? Hanki rajaton lukuoikeus: Onko sinulla jo tunnukset? 
</topic_text>
<spam_score>0.16</spam_score>
<post_num>1</post_num>
<post_id>post-1</post_id>
<post_url>http://www.hs.fi/tiede/a1465271638003</post_url>
<post_date>20160608</post_date>
<post_time></post_time>
<username></username>
<post>
Tämä aihe on kiinnostava, haluaisin lisää tällaisia uutisia! Kiitos mielipiteestäsi! Virtuaalisella vaatturilla avatar sovittaa, laser leikkaa ja robotti ompelee Tekstiilihävikki katoaa, kun vaatteet aletaan taas valmistaa mittatilaustyönä. Kalevi Rantanen 
Vaatteiden ostaminen verkossa kuulostaa helpolta, sen kun valitset ja maksat. Mutta entäs jos postissa saapunut vaate ei istu vaan tuntuu suorastaan epämukavalta. 
Seuraa palauttamisen vaiva ja harmi – ja sitä paitsi toinen tilauskierros. 
Jospa hankit vaatteita lähitulevaisuudessa näin: Menet vaatekauppaan. Tai menet virtuaaliseen kauppaan. Kotisohvalta, älypuhelimella tai tabletilla. 
Skanneri ottaa mittasi tai annat itse pari strategista mittaa. Älykäs järjestelmä päättelee, minkä kokoinen ja muotoinen olet. 
Näytölle ilmestyy itsesi näköinen, kolmiulotteinen avatar eli keinosinä. Voit katsella sitä eri suunnista. 
Sovittelet vaatteita sen päälle. Tai suunnittelet kokonaan oman vaatteen. Kun olet tyytyväinen tulokseen, painat nappia. 
Tilaus menee verkon kautta tuotantolinjalle, joka voi olla lähellä tai kaukana. Robotit valmistavat vaatteen. Se toimitetaan kauppaan tai kotiisi. 
Huomisen vaatetuspalvelua on rakennettu juuri valmistuneessa kansainvälisessä tutkimuksessa, jossa on mukana suomalaisia. Hankkeen nimi on kangaspakasta kassiin – From Roll to Bag. 
Siihen on osallistunut yhdeksän korkeakoulua ja yritystä viidestä maasta. Kaikkea on ohjannut Tampereen teknillinen yliopisto TTY. 
”On yhdistelty asioita, ei niinkään tehty perustutkimusta”, TTY:n professori Heikki Mattila kuvailee. Kaupan ja tuotannon eri vaiheita on kehitetty ja tutkittu jo kymmeniä vuosia. TTY on liittänyt palikoita toisiinsa. 
Geneven yliopiston MiraLabin perustajat Nadia Magnenat-Thalmann ja Daniel Thalmann ovat kehittäneet ”virtuaalisia ihmisiä” kolmekymmentä vuotta. Sveitsiläiset ovat rakentaneet järjestelmän, jossa erityinen simulaattori muuttaa kaksiulotteiset piirrokset kolmiulotteiseksi animaatioksi. 
Vaatetushankkeen animaatio näyttää jo erehdyttävästi muotinäytökseltä. Piirrettyjä hahmoja on ensi silmäyksellä vaikea erottaa elävistä malleista. 
Mitoitusta varten ostaja lataa sovelluksen. Miesten pitää kertoa pituus, paino, ikä ja kauluksen numero. Naisilta kysytään vielä rintaliivien kuppikoko, käden pituus ja vyötärönmitta. 
Jotta palvelu pelaisi, on ohjattava koko vaatteen tekemisen ketjua suunnittelusta tuotantoon ja tuotteen toimitukseen. 
Myös vaatteiden tuotantoa on ajateltu uudelleen. Tutkimushankkeen tuotantolinja on rakennettu Ruotsissa, Boråsin yliopistossa. 
”Siellä on koneita”, professori Mattila perustelee. 
”Osittain kyllä myös Suomessa, koska täällä on saatavilla painotekniikkaa.” Sitä on kehittänyt Tampereen lähellä toimiva Printscorpio, joka tunnetaan lipputehtaana ja tekstiilipainona. 
Koelaitoksessa vaatteen kuosi painetaan kankaalle digitaalisesti. Vaatteen kappaleet leikataan laserilla ja ommellaan vaatteeksi. Sitten valmis vaate toimitetaan asiakkaalle. 
Laajan toimitus- ja yhteistyöverkoston ansiosta suunnittelijat voivat keskittyä omaan työhönsä. Heidän ei tarvitse käynnistää valmistusta. Kynnys ottaa käyttöön uutta tekniikkaa alenee. 
Kuluttajavetoinen valmistus tulee ainakin alussa massatuotannon rinnalle. Hinta on korkeampi kuin massatuotteilla, mutta alhaisempi kuin nykyisillä mittatilausvaatteilla. 
Tutkijat arvelevat, että mahdollisuus räätälöidä vaatteet omien mittojen ja maun mukaan on monille riittävä peruste maksaa vähän lisää. 
Tulevaisuudessa lisäarvoa tulee myös entistä kehittyneemmästä vaatesuunnittelusta. 
Vaatturi Rickard Lindqvist Boråsin yliopistosta on kehittänyt väitöskirjatutkimuksessaan uuden mittajärjestelmän vaatteiden suunnitteluun. 
Hän kutsuu sitä kineettiseksi, koska mitoituksessa on huomioitu myös ihmisen liikkeet. Tähän mennessä suunnittelijat ovat käyttäneet mallina liikkumatonta mannekiinia. 
Kineettisessä mitoituksessa leikkauslinjat muuttuvat. Digitaalisessa valmistuksessa muutokset on helppo tehdä. 
Kokeiluja tehdään muuallakin. Brittiläinen Unmade valmistaa vaatteita tilauksesta, ilman varastoa ja hävikkiä. Yhtiössä työskentelee vaatesuunnittelijoiden lisäksi fyysikoita ja tietotekniikka-asiantuntijoita. 
He ovat tehneet kutomakoneesta 3D-tulostimen. Käyttäjä painaa nappia ja kone kutoo halutun vaatteen. 
Puhutaan epävalmistuksesta (unmaking), mikä tarkoittaa tarpeettoman tuotannon lopettamista. 
Yksi Unmaden perustajista on Royal College of Artista valmistunut suunnittelija Ben Alun-Jones . 
Hän sanoi Guardian-lehdessä viime vuonna, että kymmenesosa maailmassa valmistetuista vaatteista menee suoraan jätteeksi. Perinteisesti toimittaessa on vaikea ennustaa kysyntää. 
Kun siirrytään arvausvetoisesta tuotannosta kuluttajavetoiseen, hävikki vähenee. 
Tuotantoa on myös siirretty takaisin Eurooppaan. Liina Lautamäki selvitti Tampereen teknillisen yliopiston diplomityössä, miksi. 
Tärkeimmäksi syyksi paljastui tuotteiden laatu, mutta muitakin löytyi. Läpimenoaika eli aika tilauksesta tuotteen toimitukseen lyhenee. Varastot pienenevät. Kuljetuskustannukset vähenevät. Silloin myös ympäristökuormitus vähenee. 
Vaatevalmistuksen uudesta kuosista hyötyy muukin teollisuus. Samalla ajatuksella voi valmistaa myös sisustus- ja kodintekstiilejä, jalkineita ja elektroniikkaa, sanovat TTY:n tutkijat. Haluatko lukea koko artikkelin? Hanki rajaton lukuoikeus: Onko sinulla jo tunnukset? 
</post>
<signature>

</signature>
<external_links>

</external_links>
<country>US</country>
<main_image>http://www.hs.fi/webkuva/taysi/1920/1465271643028?ts=745</main_image>
</document>
