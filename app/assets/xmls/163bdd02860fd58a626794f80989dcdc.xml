<?xml version="1.0" encoding="UTF-8"?>
<document>
<type>mainstream</type>
<forum></forum>
<forum_title></forum_title>
<discussion_title>Brasilien lever op til tendensen for værter - Politiken.dk</discussion_title>
<language>danish</language>
<gmt_offset></gmt_offset>
<topic_url>http://politiken.dk/sport/ol/ECE3350299/brasilien-lever-op-til-tendensen-for-vaerter/</topic_url>
<topic_text>
Det danske hold lige nu 
En gul klynge af eufori samlede sig i den ene ende af banen på det legendariske stadion Maracanã i Rio de Janeiro. Et sted derinde lå glædens kerne og græd. Neymar, verdensstjernen fra FC Barcelona, havde netop scoret på det afgørende straffespark i en dramatisk OL-finale mod Tyskland og havde sikret Brasilien landets første olympiske guld i fodbold. I nationalsporten. 
Forbandelsen var brudt, tilskuerpladserne gyngede af fest. Og Neymar storhulkede så voldsomt, at det så ud, som om finalen havde handlet om selve liv eller død. Og han takkede sin gud – i lykke over at have besejret tyskerne i straffesparkskonkurrence efter 1-1 i den ordinære kamp natten til søndag, dansk tid. 
Samtidig var de brasilianske fodboldspillere med til at sikre lidt succes for værtslandet, da de sikrede den 18. medalje og den 6. af guld. I går føjede volleyballherrerne yderligere hæder til. 
Medaljer: Hvem sluttede bedst ved OL? 
Før OL på hjemmebane var Brasiliens mål at slutte blandt de 10 bedste nationer i medaljestatistikken. Det lykkedes ikke helt – uanset om man ser på den samlede mængde metal eller antallet af guldmedaljer. Ud fra begge målemetoder ender brasilianerne lige uden for top-10. 
»Det er stadig for tidligt at evaluere. Vi vil vente til efter legene og så analysere, hvordan det er gået sport for sport«, siger Marcus Vinicius Freire, sportsdirektør i Brasiliens Olympiske Komité. 
Særligt OL’s første uge var hård for brasilianerne. Derfor bredte der sig også mismod blandt fans, der rejste spørgsmål om, hvordan den sportslige ledelse dog kunne forvente at slutte blandt de 10 bedste nationer, når landet er midt i sin værste økonomiske krise siden 1930’erne. Samme spørgsmål rejste folk fra de enkelte idrætter, der savnede flere penge i jagten på succes. 
»Konkurrencen er hård. Mens vi har investeret frem mod det her OL, har de andre investeret i årtier. Jeg håber, at vi fortsat vil få penge, så vi kan indhente nogle af stormagterne i sporten«, siger Ney Wilson, leder i Brasiliens judoforbund til AFP. Netop de brasilianske judokæmpere vandt tre olympiske medaljer, men havde håbet på flere. 
LÆS OGSÅ Rusland kan juble - for en stund 
Selv om Brasilien ikke levede op til sin målsætning, havde landet stadig sit bedste OL nogensinde – både målt på den samlede mængde medaljer, antallet af guld og andelen af legenes podieplaceringer. Dermed lever brasilianerne også op til en mere generel tendens: at værtsnationen næsten altid klarer sig bedre end normalt til OL. 
Politiken har gennemgået de seneste otte olympiske lege, og målt på stort set alle succeskriterier har Sydkorea, Spanien, Australien, Grækenland, Kina og altså Brasilien præsteret bedst, når de har huset arrangementet – særligt spanierne, australierne, grækerne og kineserne var exceptionelt gode på hjemmebane. USA og Storbritannien skiller sig en smule ud. Som værter klarede de sig rigtig godt og også bedre end normalen i henholdsvis Atlanta 1996 og London 2012, men begge lande har ved legene i Rio de Janeiro gjort det endnu bedre end dengang. 
»Når man arrangerer OL, vil man gerne have, at ens egne idrætsudøvere klarer sig godt, fordi det giver en større interesse. Derfor ser man værterne skrue elitesatsningen dramatisk op i årene op til legene. Desuden hjælper det også at have en masse entusiastiske tilskuere i ryggen«, siger Niels Nygaard, formand for Danmarks Idrætsforbund, mens Team Danmarks direktør, Lone Hansen, supplerer: »Det spiller også ind, at værten må deltage i alle konkurrencer, ligesom det er en fordel, at de kender arenaerne og klimaet og ikke skal kæmpe med tidsforskel«. 
</topic_text>
<spam_score>0.20</spam_score>
<post_num>1</post_num>
<post_id>post-1</post_id>
<post_url>http://politiken.dk/sport/ol/ECE3350299/brasilien-lever-op-til-tendensen-for-vaerter/</post_url>
<post_date>20160822</post_date>
<post_time></post_time>
<username></username>
<post>
Det danske hold lige nu 
En gul klynge af eufori samlede sig i den ene ende af banen på det legendariske stadion Maracanã i Rio de Janeiro. Et sted derinde lå glædens kerne og græd. Neymar, verdensstjernen fra FC Barcelona, havde netop scoret på det afgørende straffespark i en dramatisk OL-finale mod Tyskland og havde sikret Brasilien landets første olympiske guld i fodbold. I nationalsporten. 
Forbandelsen var brudt, tilskuerpladserne gyngede af fest. Og Neymar storhulkede så voldsomt, at det så ud, som om finalen havde handlet om selve liv eller død. Og han takkede sin gud – i lykke over at have besejret tyskerne i straffesparkskonkurrence efter 1-1 i den ordinære kamp natten til søndag, dansk tid. 
Samtidig var de brasilianske fodboldspillere med til at sikre lidt succes for værtslandet, da de sikrede den 18. medalje og den 6. af guld. I går føjede volleyballherrerne yderligere hæder til. 
Medaljer: Hvem sluttede bedst ved OL? 
Før OL på hjemmebane var Brasiliens mål at slutte blandt de 10 bedste nationer i medaljestatistikken. Det lykkedes ikke helt – uanset om man ser på den samlede mængde metal eller antallet af guldmedaljer. Ud fra begge målemetoder ender brasilianerne lige uden for top-10. 
»Det er stadig for tidligt at evaluere. Vi vil vente til efter legene og så analysere, hvordan det er gået sport for sport«, siger Marcus Vinicius Freire, sportsdirektør i Brasiliens Olympiske Komité. 
Særligt OL’s første uge var hård for brasilianerne. Derfor bredte der sig også mismod blandt fans, der rejste spørgsmål om, hvordan den sportslige ledelse dog kunne forvente at slutte blandt de 10 bedste nationer, når landet er midt i sin værste økonomiske krise siden 1930’erne. Samme spørgsmål rejste folk fra de enkelte idrætter, der savnede flere penge i jagten på succes. 
»Konkurrencen er hård. Mens vi har investeret frem mod det her OL, har de andre investeret i årtier. Jeg håber, at vi fortsat vil få penge, så vi kan indhente nogle af stormagterne i sporten«, siger Ney Wilson, leder i Brasiliens judoforbund til AFP. Netop de brasilianske judokæmpere vandt tre olympiske medaljer, men havde håbet på flere. 
LÆS OGSÅ Rusland kan juble - for en stund 
Selv om Brasilien ikke levede op til sin målsætning, havde landet stadig sit bedste OL nogensinde – både målt på den samlede mængde medaljer, antallet af guld og andelen af legenes podieplaceringer. Dermed lever brasilianerne også op til en mere generel tendens: at værtsnationen næsten altid klarer sig bedre end normalt til OL. 
Politiken har gennemgået de seneste otte olympiske lege, og målt på stort set alle succeskriterier har Sydkorea, Spanien, Australien, Grækenland, Kina og altså Brasilien præsteret bedst, når de har huset arrangementet – særligt spanierne, australierne, grækerne og kineserne var exceptionelt gode på hjemmebane. USA og Storbritannien skiller sig en smule ud. Som værter klarede de sig rigtig godt og også bedre end normalen i henholdsvis Atlanta 1996 og London 2012, men begge lande har ved legene i Rio de Janeiro gjort det endnu bedre end dengang. 
»Når man arrangerer OL, vil man gerne have, at ens egne idrætsudøvere klarer sig godt, fordi det giver en større interesse. Derfor ser man værterne skrue elitesatsningen dramatisk op i årene op til legene. Desuden hjælper det også at have en masse entusiastiske tilskuere i ryggen«, siger Niels Nygaard, formand for Danmarks Idrætsforbund, mens Team Danmarks direktør, Lone Hansen, supplerer: »Det spiller også ind, at værten må deltage i alle konkurrencer, ligesom det er en fordel, at de kender arenaerne og klimaet og ikke skal kæmpe med tidsforskel«. 
</post>
<signature>

</signature>
<external_links>

</external_links>
<country>DK</country>
<main_image>http://multimedia.pol.dk/archive/01051/Rio_Olympics_Volle_1051218w.jpg</main_image>
</document>
